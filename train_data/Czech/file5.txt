Oblast dnešního města Las Vegas byla osídlena nejméně před 10 000 lety, a to díky podzemním vodám, které napájejí místní zelené louky uprostřed okolní Mohavské pouště. Ve 2. tisíciletí př. n. l. se zde usídlil kmen Paiutů a kolem roku 500 př. n. l. se zde objevili Anasaziové, kteří zde rozvíjeli zemědělství a stavěli si obydlí, tzv. puebla. Zhruba kolem roku 1000 n. l. se Anasaziové přesunuli dále na jih. Ve 20. letech 19. století tuto oblast objevili Španělé a vybudovali zde pevnost pro ochranu tzv. Španělské stezky, která vedla ze Santa Fe do Los Angeles. V roce 1829 tudy projížděl mexický průzkumník Raphael Rivera a nazval tuto oblast Las Vegas (ve španělštině „louky“). V roce 1848 prohrálo Mexiko válku s USA a oblast Las Vegas se stala součástí teritoria Nové Mexiko. V té době se v celé oblasti začali usazovat mormoni a vznikaly tu malé osady, které se rychle rozvíjely díky těžebnímu průmyslu.